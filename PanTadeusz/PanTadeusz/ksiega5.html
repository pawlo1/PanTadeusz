<html>
<body>
<p>Wojski, chlubnie skończywszy łowy, wraca z boru,
<p>A Telimena w głębi samotnego dworu
<p>Zaczyna polowanie. Wprawdzie nieruchoma
<p>Siedzi z założonemi na piersiach rękoma,
<p>Lecz myślą goni źwierzów dwóch; szuka sposobu,
<p>Jak by razem obsaczyć i ułowić obu:
<p>Hrabię i Tadeusza. Hrabia, panicz młody,
<p>Wielkiego domu dziedzic, powabnej urody;
<p>Już trochę zakochany! Cóż? może się zmienić!
<p>10 Potem, czy szczerze kocha? czy się zechce żenić?
<p>Z kobietą kilku laty starszą! niebogatą!
<p>Czy mu krewni pozwolą? co świat powie na to?
</body>
</html>
 
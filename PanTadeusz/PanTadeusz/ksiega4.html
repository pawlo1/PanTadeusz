<html>
<body>
<p>Rówienniki litewskich wielkich kniaziów, drzewa
<p>Białowieży, Świtezi, Ponar, Kuszelewa!
<p>Których cień spadał niegdyś na koronne głowy
<p>Groźnego Witenesa, wielkiego Mindowy
<p>I Giedymina, kiedy na Ponarskiej górze,
<p>Przy ognisku myśliwskiem, na niedźwiedziej skórze
<p>Leżał, słuchając pieśni mądrego Lizdejki,
<p>A Wiliji widokiem i szumem Wilejki
<p>Ukołysany, marzył o wilku żelaznym 24;
<p>10 I zbudzony, za bogów rozkazem wyraźnym
<p>Zbudował miasto Wilno, które w lasach siedzi
<p>Jak wilk pośrodku żubrów, dzików i niedźwiedzi.
<p>Z tego to miasta Wilna, jak z rzymskiej wilczycy,
<p>Wyszedł Kiejstut i Olgierd, i Olgierdowicy,
<p>Równie myśliwi wielcy jak sławni rycerze,
<p>Czyli wroga ścigali, czyli dzikie źwierze.
<p>Sen myśliwski nam odkrył tajnie przyszłych czasów,
<p>Że Litwie trzeba zawsze żelaza i lasów.
</body>
</html>
 
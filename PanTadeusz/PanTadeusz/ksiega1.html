<html>
<body>
<p>Litwo! Ojczyzno moja! ty jesteś jak zdrowie.

<p>Ile cię trzeba cenić, ten tylko się dowie,

<p>Kto cię stracił. Dziś piękność twą w całej ozdobie

<p>Widzę i opisuję, bo tęsknię po tobie.

<p>Panno Święta, co Jasnej bronisz Częstochowy

<p>I w Ostrej świecisz Bramie! Ty, co gród zamkowy

<p>Nowogródzki ochraniasz z jego wiernym ludem!

<p>Jak mnie dziecko do zdrowia powróciłaś cudem

<p>(Gdy od płaczącej matki pod Twoję opiekę

<p>Ofiarowany, martwą podniosłem powiekę

<p>I zaraz mogłem pieszo do Twych świątyń progu

<p>Iść za wrócone życie podziękować Bogu),

<p>Tak nas powrócisz cudem na Ojczyzny łono.
<p>
Tymczasem przenoś moję duszę utęsknioną
<p>
Do tych pagórków leśnych, do tych łąk zielonych,
<p>
Szeroko nad błękitnym Niemnem rozciągnionych;
<p>
Do tych pól malowanych zbożem rozmaitem,
<p>
Wyzłacanych pszenicą, posrebrzanych żytem;
<p>
Gdzie bursztynowy świerzop, gryka jak śnieg biała,
<p>
Gdzie panieńskim rumieńcem dzięcielina pała,
<p>
A wszystko przepasane, jakby wstęgą, miedzą
<p>
Zieloną, na niej z rzadka ciche grusze siedzą.
</html>
 